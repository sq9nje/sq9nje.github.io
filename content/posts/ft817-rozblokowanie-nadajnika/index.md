---
title: "Yaesu FT-817ND Rozblokowanie Nadajnika"
date: 2012-07-27
categories:
  - Krótkofalarstwo
  - Sprzęt
draft: false
---
Możliwość nadawania poza pasmami krótkofalarskimi może czasami okazać się przydatna.  Dotytczy to sytuacji kiedy chcemy radio wykorzystać jako generator sygnału w. cz. w warsztacie, albo przy strojeniu nowej anteny.

O ile w modelu FT-817 można było dokonać odblokowania nadajnika programowo, o tyle dostępne programy z posiadanym przeze mnie FT-817nd nie działają. Wykorzystywały one nieudokumentowane przez Yaesu polecenia interfejsu CAT. Być może producent celowo zablokował możliwość ich wykorzystania. W FT-817nd pozostała obecnie tylko możliwość rozblokowania nadajnika przez modyfikację zworek na płytce panelu przedniego.

Do wykonania modyfikacji potrzebne są właściwie tylko podstawowe narzędzia: śrubokręt krzyżakowy,  szczypce, klucz imbusowy 1.5mm, lutownica, plecionka od odciągania cyny i cyna. Najpierw należy zdemontować górną i dolną pokrywę. Panel przedni zdejmuje się poprzez delikatne podważenie czterech plastikowych zaczepów. Należy przy tym uważać na tasiemkę łączącą panel z resztą radia – ja wyjąłem ją z gniazda w panelu. Właściwie już teraz można manipulować przy zworkach, ale ja dla wygody zdecydowałem się zdemontować jeszcze enkoder. W tym celu trzeba ściągnąć gumę z pokrętła VFO, poluzować śrubkę kontrującą i ściągnąć gałkę. Pod gałką jest nakrętka mocująca enkoder. Poniższe zdjęcia przedstawiają konfigurację zworek w moim radiu przed i po modyfikacji.

{{< image src="img/before.jpg" caption="FT-817nd - Zworki przed konfiguracją" >}}
{{< image src="img/after.jpg" caption="FT-817nd - Zworki po modyfikacji" >}}
 
Aby cieszyć się rozblokowanym nadajnikiem, pozostaje już tylko złożyć radio. Na koniec trzeba je jeszcze zresetować poprzez przytrzymanie wciśnietego przycisku V/M podczas włączania radia.
